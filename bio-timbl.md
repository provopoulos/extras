## Σύντομη βιογραφία του Tim Berners-Lee

Ο Τίμοθι Τζον Μπέρνερς Λι γεννήθηκε στις 8 Ιουνίου 1955 στο Λονδίνο. Οι γονείς του – και οι δυο μαθηματικοί με συμβολή στη δημιουργία του πρώτου εμπορεύσιμου αγγλικού ηλεκτρονικού υπολογιστή Ferranti Mark 1 – του έμαθαν να αναλύει τα πάντα και να προσπαθεί να σκέφτεται με «ανορθόδοξο» τρόπο. Είναι χαρακτηριστικό ότι ως παιδί, στη διάρκεια του πρωινού της οικογένειας, του άρεσε να παίζει νοερά μαθηματικά παιχνίδια. Αργότερα, του άρεσε να φτιάχνει «υπολογιστές» από χαρτόκουτα και από την πρώτη στιγμή που πήγε σχολείο έδειξε την κλίση του σε καθετί ηλεκτρονικό.

Αφού εργάστηκε σε διάφορες εταιρείες πληροφορικής και τηλεπικοινωνιών, το 1980 ο Τιμ Μπέρνερς Λι άρχισε τη συνεργασία του με το περίφημο CERN, το Ευρωπαϊκό Εργαστήριο Φυσικής που εδρεύει στη Γενεύη. Εργαζόμενος εκεί δημιουργήσε τον Παγκόσμιο Ιστό (World Wide Web) που παρουσίασε σε μία πρώτη μορφή στις 12 Μαρτίου 1989. Το καλοκαίρι του 1991 δόθηκε από το CERN προς γενική χρήση, συμβάλλοντας καθοριστικά στην έκρηξη και την ευρεία διάδοση του Ίντερνετ έως τα τέλη του περασμένου αιώνα. Ο Λι ως το 1993 συνέχισε να εργάζεται για τη βελτίωση του προγράμματος με τη βοήθεια των παρατηρήσεων και των προτάσεων που ζητούσε να του κάνουν διάφοροι χρήστες του Διαδικτύου.
Για να στηρίξει τον Παγκόσμιο Ιστό, ο Τιμ Μπέρνερς Λι δημιούργησε ένα ολοκληρωμένο σετ εργαλείων, όπως:
* Το Uniform Resource Identifier (URI) που επιτρέπει την ονομασία οποιουδήποτε αντικειμένου (όπως ένα έγγραφο ή εικόνα) στο Διαδίκτυο με αποτέλεσμα να μπορεί να ταυτοποιηθεί
* Το Hypertext Transfer Protocol (HTTP) που επιτρέπει την ανταλλαγή, ανάκτηση ή μεταφορά ενός αντικειμένου μέσω του Διαδικτύου
* Το πρώτο πρόγραμμα περιήγησης (Web browser) του Παγκόσμιου Ιστού (το οποίο υλοποιήθηκε με την Objective-C στο περιβάλλον NeXTSTEP) και είναι λογισμικό με γραφική διεπαφή χρήστη το οποίο ανακτά και αποδίδει πόρους στον Παγκόσμιο Ιστό με δυνατότητα ανακατεύθυνσης μέσω συνδέσμων σε άλλους πόρους
* Τη Γλώσσα Σήμανσης Υπερκειμένου (HTML) που επιτρέπει στα προγράμματα περιήγησης ιστού να μεταφράζουν έγγραφα ή άλλους πόρους και να τα καθιστούν ιστοσελίδες πολυμέσων

Η επόμενη κίνησή του ήταν να καθιερώσει τα εργάλεια αυτά, το οποίο και έπραξε. Από το 1994 ο Λι συνεργάζεται με το ΜΙΤ, ενώ είναι διευθυντής της επιτροπής ελέγχου και εξέλιξης του κυβερνοχώρου, World Wide Web Consortium (W3C). Αργότερα έγινε καθηγητής στο Πανεπιστήμιο της Οξφόρδης.

Από τις αρχές του τρέχοντα αιώνα εργάζεται για τη δημιουργία ενός «ευφυέστερου» Διαδικτύου με την επωνυμία «Σημασιολογικό Διαδίκτυο» (Semantic Web). Σύμφωνα με τον Λι, το «Σημασιολογικό Διαδίκτυο» επιτρέπει στους υπολογιστές να επεξεργάζονται με πιο έξυπνο τρόπο τα δεδομένα που είναι αποθηκευμένα στο Διαδίκτυο. Αντί ο υπολογιστής να περιορίζεται απλώς στην ανίχνευση μεμονωμένων λέξεων-«κλειδιών», επεξεργάζεται το νόημα ενός δεδομένου κειμένου. Αυτό γίνεται με τη χρήση κρυφού κώδικα, ο οποίος θα καθορίζει τη σημασία των δεδομένων. Τον Νοέμβριο του 2019, το Ίδρυμα που δημιούργησε ο ίδιος με τη δεύτερη σύζυγό του Ρόζμαρι Λιθ, το World Wide Web Foundation, έδωσε στη δημοσιότητα το «Συμβόλαιο για τον Ιστό» (Contract for the Web), το οποίο συνιστά ένα παγκόσμιο σχέδιο δράσης για τη σωτηρία του Ίντερνετ από τις ουκ ολίγες απειλές εναντίον του.

Ανάμεσα στα πάμπολλα βραβεία που έχει λάβει ο Τίμοθι ξεχωρίζει το Βραβείο Τούρινγκ, το «Νόμπελ της Πληροφορικής», όπως έχει αποκληθεί, το οποίο του απονεμήθηκε το 2017 για «την επινόηση του Παγκόσμιου Ιστού, το πρώτο πρόγραμμα περιήγησης ιστού και τα βασικά πρωτόκολλα και αλγόριθμους που επέτρεψαν στο Διαδίκτυο να αναπτυχθεί». To βιβλίο του «Υφαίνοντας τον Παγκόσμιο Ιστό» (Weaving the Web) θεωρείται κλασικό στο είδος του.